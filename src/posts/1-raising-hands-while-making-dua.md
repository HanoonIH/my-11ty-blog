---
title: 1-raising-hands-while-making-dua
fullTitle: എപ്പോഴും കൈ ഉയർത്തിയാണോ പ്രാർത്ഥിക്കേണ്ടത്?
number: 1
tags:
  - പ്രാർത്ഥന
image: https://encrypted-tbn0.gstatic.com/images?q=tbn:ANd9GcT1-i97oo5itExaXuxTlYhMOWjtC_fx3ZD4rg&usqp=CAU
videoLink: https://youtu.be/MiTeKeS90pw
translator: മുജാഹിദ് പറവണ്ണ
translatorInfo: (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)
---
**ശൈഖ് സുലൈമാൻ റുഹൈലി** (ഹഫിള്വഹുള്ളാഹ്) പറയുന്നു:

**പ്രാർത്ഥനയുടെ സമയത്ത് കൈ ഉയർത്തുന്നതിനു 3 അവസ്ഥകളാണുള്ളത്:**

ഒന്നാമത്തേത്, **നബിﷺ പ്രാർത്ഥിക്കുകയും കൈ ഉയർത്തുകയും ചെയ്ത സമയങ്ങൾ.**

ഈ സമയങ്ങളിൽ കൈ ഉയർത്തൽ **സുന്നത്തും ആരാധനയുമാണ്.**

അതിന് ഉദാഹരണമാണ് **സ്വഫയും മർവ്വയും കയറുന്ന സമയത്ത് പ്രാർത്ഥിക്കുമ്പോൾ കൈ ഉയർത്തുന്നതും ഒന്നാമത്തെ ജംറയിൽ കല്ലെറിഞ്ഞ ശേഷം കൈ ഉയർത്തി പ്രാർത്ഥിക്കുന്നതും.**

ഇവിടെയൊക്കെ, പ്രാർത്ഥിക്കുമ്പോൾ കൈ ഉയർത്തൽ സുന്നത്തും ആരാധനയുമാണ്.

ഇനി രണ്ടാമത്തേത്, **നബിﷺ പ്രാർത്ഥിക്കുകയും കൈകൾ ഉയർത്താതിരിക്കുകയും ചെയ്ത സന്ദർഭങ്ങളാണ്.**

**ഈ സമയത്ത് പ്രാർത്ഥിക്കുമ്പോൾ കൈ ഉയർത്തൽ ബിദ്അത്താണ്.**
(കാരണം, നബിﷺ ഉയർത്തിയിട്ടില്ല.)

അതിന് ഉദാഹരണമാണ്  **ഖുത്വുബയുടെ സമയത്ത് മഴക്ക് വേണ്ടിയല്ലാതെ കൈ ഉയർത്തി പ്രാർത്ഥിക്കൽ.**

മഴക്ക് വേണ്ടിയല്ലാതെ, ഖുത്വുബകളിൽ നബിﷺ പ്രാർത്ഥിച്ചതായി സ്ഥിരപ്പെട്ടിട്ടില്ലെന്ന് ചിലർ പറയാറുണ്ട്. അത് ശരിയല്ല.

> നബിﷺ ഖുത്വുബക്കിടയിൽ മഴക്ക് വേണ്ടിയല്ലാതെ തന്നെ പ്രാർത്ഥിച്ചിട്ടുണ്ടെന്നത് ഉറപ്പാണ്. ആ സമയത്ത് നബിﷺ ചൂണ്ടുവിരൽ ഉയർത്തിയിരുന്നു.\
> (മുസ്‌ലിം: 874)

എന്നാൽ ഖുത്വുബക്കിടയിൽ ഏത് സമയത്താണ് നബിﷺ  പ്രാർത്ഥിച്ചതെന്ന് ഉദ്ധരിക്കപ്പെട്ടിട്ടില്ല.

**അതിനാൽ, ഖത്വീബിന് കഴിയുമെങ്കിൽ എപ്പോഴും ഒരേ സമയത്ത് പ്രാർത്ഥിക്കാതെ, ഇടക്ക് ഒന്നാമത്തെ ഖുത്വുബയിലും ഇടക്ക് രണ്ടാമത്തെ ഖുത്വുബയിലുമൊക്കെ പ്രാർത്ഥിക്കുന്നതാണ് ഏറ്റവും നല്ലത്.**

രണ്ടാമത്തെ ഖുത്വുബയുടെ അവസാനത്തിൽ പ്രാർത്ഥിക്കൽ സുന്നത്താണെന്ന് ജനങ്ങൾ തെറ്റിധരിക്കാതിരിക്കാൻ അതാണ് നല്ലത്.

**പ്രാർത്ഥിക്കുമ്പോൾ കൈ ഉയർത്താൻ പാടില്ലാത്തതിന് മറ്റൊരു ഉദാഹരണമാണ് ത്വവാഫിന്റെ സമയം**.

കഅ്ബയെ ത്വവാഫ് ചെയ്യുന്ന സമയത്ത് പ്രാർത്ഥിക്കുമ്പോൾ കൈ ഉയർത്തൽ ബിദ്അത്താണ്. കാരണം, ആ സമയത്ത് നബിﷺ കൈ ഉയർത്തിയിട്ടില്ല.

മൂന്നാമത്തേത്; **നബിﷺ  പ്രാർത്ഥിച്ചുവെന്നോ  കൈ ഉയർത്തിയെന്നോ സ്ഥിരപ്പെട്ടു വരാത്ത സമയങ്ങൾ.**

ഇങ്ങനെയുള്ള സമയങ്ങളിൽ കൈ ഉയർത്തുന്നത് പ്രാർത്ഥനക്ക് ഉത്തരം കിട്ടാനുള്ള കാരണങ്ങളിലൊന്നാണ്.

എന്നാൽ, ഇടക്ക് 
ഒഴിവാക്കുന്നത് നല്ലതാണ്. അല്ലെങ്കിൽ ചിലപ്പോഴത് സുന്നത്താണെന്ന് തെറ്റിദ്ധരിക്കാൻ ഇടയുണ്ട്.

ബാങ്കിന്റെയും ഇഖാമത്തിന്റെയും ഇടയിലുള്ള സമയത്ത് പ്രാർത്ഥിക്കുമ്പോൾ കൈ ഉയർത്തുന്നത് ഈ വകുപ്പിലാണ് വരിക.

**ബാങ്കിന്റെയും ഇഖാമത്തിന്റെയും ഇടയിലുള്ള സമയത്ത് നബിﷺ പ്രാർത്ഥിച്ചുവെന്നോ പ്രാർത്ഥിച്ചില്ല എന്നോ കൈ ഉയർത്തിയെന്നോ ഉയർത്തിയില്ല എന്നോ ഉദ്ധരിക്കപ്പെട്ടിട്ടില്ല.**

എന്നാൽ, അത് പ്രാർത്ഥനക്ക് ഉത്തരം കിട്ടുന്ന സമയമാണെന്ന് നബിﷺ പഠിപ്പിച്ചിട്ടുണ്ട്. 

അപ്പോൾ, ആ സമയത്ത് കൈ ഉയർത്തി പ്രാർത്ഥിക്കൽ ഉത്തരം കിട്ടാനുള്ള കാരണമാണ്.

**എന്നാൽ, കൈ ഉയർത്തൽ ഒരു പതിവാക്കാതെ ഇടക്കൊക്കെ ബാങ്കിനും ഇഖാമത്തിനുമിടയിൽ കൈ ഉയർത്താതെ പ്രാർത്ഥിക്കുന്നതാണ് നല്ലത്.**

കാരണം, എപ്പോഴും കൈ ഉയർത്തിയാൽ, പ്രാർത്ഥിക്കുന്നവനോ അല്ലെങ്കിൽ മറ്റുള്ളവരോ അത് സുന്നത്താണെന്ന് കരുതും. 

**വിവർത്തകൻ**:  

> \
> നബിﷺ പറഞ്ഞു: “തീർച്ചയായും നിങ്ങളുടെ റബ്ബ് ലജ്ജയുള്ളവനും മാന്യനുമാണ്; തന്റെ അടിമ അവനിലേക്ക് ഇരുകരങ്ങളും ഉയർത്തിയാൽ, ഒന്നുമില്ലാതെ അവ മടക്കുന്നതിൽ അവൻ ലജ്ജിക്കുന്നു.”\
> (അബൂദാവൂദ്: 1488) 

പ്രാർഥിക്കുമ്പോൾ കൈകൾ ഉയർത്തുന്നത് പ്രാർഥനയുടെ പൊതുമര്യാദയും **ഉത്തരം കിട്ടാനുള്ള കാരണങ്ങളിൽ ഒന്നുമാണ്.** 

**എന്നാൽ, നബിﷺ കൈയുയർത്താതെ പ്രാർഥിച്ച സന്ദർഭങ്ങളിൽ കൈയുയർത്തി പ്രാർഥിക്കുന്നത് ബിദ്അത്താണ്.** അവിടെ കൈകൾ ഉയർത്താതിരിക്കലാണ് സുന്നത്ത്.
