---
title: 312-menstruating-woman-reply-to-the-adhan
fullTitle: ആർത്തവകാരിക്ക് ബാങ്കിന് മറുപടി കൊടുക്കാനും ബാങ്കിന് ശേഷമുള്ള
  പ്രാർത്ഥന ചൊല്ലാനും പാടുണ്ടോ?
number: 312
tags:
  - സ്ത്രീ
  - നമസ്കാരം
image: https://images.pexels.com/photos/1883409/pexels-photo-1883409.jpeg?auto=compress&cs=tinysrgb&dpr=1&w=500
videoLink: https://youtu.be/ybS-EjelCQw
translator: മുജാഹിദ് പറവണ്ണ
translatorInfo: " (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)"
---
**ശൈഖ് സ്വാലിഹ് അൽ ഫൗസാൻ** (ഹഫിള്വഹുല്ലാഹ്) പറയുന്നു: 

ആർത്തവകാരിക്ക് ബാങ്കിന് മറുപടി കൊടുക്കാനും ബാങ്കിന് ശേഷമുള്ള പ്രാർത്ഥന ചൊല്ലാനും പറ്റും. **അത് അനുവദനീയമാണ്.** 

ബാങ്കിന് ശേഷം

>  اللَّهُمَّ رَبَّ هَذِهِ الدَّعْوَةِ التَّامَّةِ، وَالصَّلَاةِ الْقَائِمَةِ، آتِ مُحَمَّدًا الْوَسِيلَةَ وَالْفَضِيلَةَ، وَابْعَثْهُ مَقَامًا مَحْمُودًا الَّذِي وَعَدْتَهُ  
>
>  "ഈ പരിപൂർണ്ണമായ (ബാങ്ക്) വിളിയുടെയും ഈ ആസന്നമായ നമസ്കാരത്തിന്റെയും റബ്ബായ അല്ലാഹുവേ! മുഹമ്മദ് നബിﷺക്ക് (പരലോക ശുപാർശക്കുള്ള) വസീല ,ഫദീല എന്നീ പദവികൾ നൽകേണമേ. നീ വാഗ്ദാനം ചെയ്ത പ്രശംസനീയമായ സ്ഥാനത്തേക്ക് അവിടുത്തെ നീ നിയോഗിക്കുകയും ചെയ്യേണമേ."
>
> (ബുഖാരി: 614)  

 എന്ന് പ്രാർത്ഥിക്കൽ **സ്ത്രീകൾക്കും പുരുഷന്മാർക്കും** എല്ലാ മുസ്‌ലിംകൾക്കുമുള്ള ആരാധനാകർമ്മമാണ്. 

> "ആരെങ്കിലും ബാങ്കിന് ശേഷം എനിക്കുവേണ്ടി വസ്വീല (പരലോകത്ത് നബിﷺക്ക് അല്ലാഹു ഒരുക്കിവെച്ച പദവി) ചോദിച്ചാൽ നാളെ പരലോകത്ത് അവന് എന്റെ ശുപാർശ കിട്ടുമെന്ന്" നബിﷺ പറഞ്ഞിട്ടുണ്ട്.\
> (ബുഖാരി: 614) 

ഈ പ്രതിഫലം കിട്ടാൻ വേണ്ടി **ആർത്തവകാരികൾക്കും പ്രസവരക്തമുള്ളവർക്കും അല്ലാത്തവർക്കുമെല്ലാം ബാങ്കിന് ശേഷമുള്ള പ്രാർത്ഥന നിർവ്വഹിക്കാവുന്നതാണ്.** 

**വിവർത്തകൻ:**  


ആർത്തവകാരിയെപ്പോലെ **ജനാബത്തുകാരനും** ബാങ്കിന് മറുപടി കൊടുക്കാവുന്നതാണ്. 

ദിക്റ് ചൊല്ലുന്നതിൽ നിന്ന് **ജനാബത്തുകാരൻ വിലക്കപ്പെട്ടിട്ടില്ല.** 

> "നബിﷺ എല്ലാ അവസ്ഥയിലും അല്ലാഹുവിനെ ഓർത്തിരുന്നു" എന്ന് ആഇശ(റ) പറയുന്നുണ്ട്. 
> (മുസ്‌ലിം: 373)