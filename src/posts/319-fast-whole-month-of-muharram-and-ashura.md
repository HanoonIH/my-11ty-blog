---
title: 319-fast-whole-month-of-muharram-and-ashura
fullTitle: മുഹർറം മാസം മുഴുവനായി നോമ്പെടുക്കാൻ പറ്റുമോ? ആശൂറാഅ് നോമ്പിന്റെ
  ശ്രേഷ്ഠതയെന്താണ്?
number: 319
tags:
  - നോമ്പ്
  - മുഹർറം
image: https://cdni0.trtworld.com/w960/h540/q75/102936_Ramadan2021DatesCoffee_1617972712048.jpg
videoLink: https://youtu.be/eI2hJ31WwPo
translator: മുജാഹിദ് പറവണ്ണ
translatorInfo: " (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)"
---
**ശൈഖ് സഈദ് ബിൻ അലിയ്യ് ബിൻ വഹഫ് അൽ ക്വഹ്ത്വാനി** (റഹിമഹുല്ലാഹ്) പറയുന്നു: 

നബിﷺ പറഞ്ഞു: 

`"റമദ്വാൻ മാസം കഴിഞ്ഞാൽ പിന്നെ ഏറ്റവും ശ്രേഷ്ഠമായ നോമ്പ് മുഹർറം മാസത്തിലെ നോമ്പാണ്. ഫർദ്വ് നമസ്കാരം കഴിഞ്ഞാൽ ഏറ്റവും ശ്രേഷ്ഠമായ നമസ്കാരം രാത്രിനമസ്കാരവുമാണ്."
(മുസ്‌ലിം: 1163) `

**മുഹർറം മുഴുവനോ, അല്ലെങ്കിൽ കഴിയുന്നത്രയോ നോമ്പ് ഈ മാസത്തിൽ എടുക്കാമെന്നാണ് ഈ ഹദീഥ് അറിയിക്കുന്നത്.**

ഒരാൾ മുഹർറം മാസം മുഴുവനായും നോമ്പനുഷ്ഠിച്ചാൽ അത് വലിയ ശ്രേഷ്ഠതയുള്ള കാര്യമാണ്.

മുഹർറം മാസത്തിലെ ചില ദിവസങ്ങളിൽ മാത്രം നോമ്പെടുക്കുകയാണെങ്കിൽ അതിനും ശ്രേഷ്ഠതയുണ്ട്. 

അതുപോലെത്തന്നെ, **നബിﷺ പ്രോത്സാഹിപ്പിച്ച ഒരു സുന്നത്ത് നോമ്പാണ് മുഹർറം പത്തിലെ ആശൂറാഅ് നോമ്പ്.** അവിടുന്ന് ആ നോമ്പനുഷ്ഠിക്കുകയും ചെയ്തിട്ടുണ്ട്.
(അബൂദാവൂദ്: 2445) 

മുഹർറം പത്തിലെ ആശൂറാഅ് നോമ്പ് അനുഷ്ടിക്കുന്നവർ അതിന്റെ ഒരു ദിവസം മുമ്പോ അല്ലെങ്കിൽ, അതിനുശേഷമുള്ള ദിവസമോ കൂടി നോമ്പനുഷ്ഠിക്കുന്നതാണ് ഏറ്റവും നല്ലത്.

നബിﷺയോട് സ്വഹാബിമാർ പറഞ്ഞു: "അല്ലാഹുവിന്റെ റസൂലേ! മുഹർറം പത്ത് - ആശൂറാഇന്റെ ദിവസം ജൂതന്മാരും ക്രിസ്ത്യാനികളും ആദരിക്കുന്ന ദിവസമാണ്." 

അപ്പോൾ നബിﷺ പറഞ്ഞു: 

`"അടുത്ത വർഷം ഞാൻ ജീവിച്ചിരിപ്പുണ്ടെങ്കിൽ മുഹർറം ഒമ്പതിനും ഞാൻ നോമ്പനുഷ്ഠിക്കും."
(അബൂദാവൂദ്: 2445) `

ഇബ്നു അബ്ബാസ്(റ) പറയുന്നു: "നിങ്ങൾ ആശൂറാഅ് നോമ്പ് എടുക്കുമ്പോൾ അതിന്റെ മുമ്പുള്ള ഒരു ദിവസമോ അല്ലെങ്കിൽ, അതിന് ശേഷമുള്ള ഒരു ദിവസമോ കൂടി നോമ്പനുഷ്ഠിച്ച് കൊള്ളുക." 

**ആശൂറാഅ് നോമ്പ് കൊണ്ട് കഴിഞ്ഞ ഒരു വർഷത്തിലെ പാപങ്ങൾ പൊറുക്കപ്പെടും** എന്ന് നബിﷺയിൽ നിന്ന് സ്ഥിരപ്പെട്ടിട്ടുണ്ട്.
(മുസ്‌ലിം: 1162)