---
title: 'അഹങ്കാരമില്ലെങ്കിൽ നെരിയാണിക്ക് താഴെയായി വസ്ത്രമുടുക്കുന്നതിന് പ്രശ്നമുണ്ടോ?'
author: ശൈഖ് നാസ്വിറുദ്ദീൻ അൽബാനി
tags: 'വസ്ത്രം'
---

![](https://www.mathabah.org/wp-content/uploads/2019/08/Men-Pants-Ankles-996x498.png)

 
ചോദ്യം:  
***"അഹങ്കാരത്തോട് കൂടി വസ്ത്രം നിലത്തിഴച്ച് നടന്നവനെ അന്ത്യനാളിൽ അല്ലാഹു നോക്കുകയില്ല"*** എന്ന ഹദീഥ് കേട്ടപ്പോൾ, അബൂബക്കർ(റ) പറഞ്ഞു: ***"അല്ലാഹുവിന്റെ റസൂലേ! എന്റെ വസ്ത്രം നെരിയാണിയുടെ താഴേക്ക് ഇറങ്ങാറുണ്ട്."*** അപ്പോൾ, നബിﷺ തിരിച്ച് ചോദിച്ചു: ***"താങ്കളത് അഹങ്കാരത്തോട് കൂടി ചെയ്യുന്നതല്ലല്ലോ?"***
(ബുഖാരി: 5784)  

**ഈ സംഭവമറിയിക്കുന്നത്, അഹങ്കാരമില്ലെങ്കിൽ നെരിയാണിക്ക് താഴെയായി വസ്ത്രമുടുക്കുന്നതിന് പ്രശ്നമില്ല എന്നല്ലേ?** 

ഉത്തരം:  

അബൂബക്കർ സിദ്ദീക്വ്(റ)വിന്റെ ആ സംഭവവും അദ്ദേഹത്തിന്റെ ചോദ്യവും ശ്രദ്ധിക്കാത്തവർക്കാണ് ഈയൊരു ആശയക്കുഴപ്പമുണ്ടാവുക.

ഒന്നാമത്തെ കാര്യം: **അബൂബക്കർ സിദ്ദീക്വ്(റ) വസ്ത്രം ധരിച്ചത് നെരിയാണിക്ക് മീതെയാണോ; അതല്ല, താഴെയാണോ? നെരിയാണിക്ക് മീതെയാണ്.**

ഇനി, അബൂബക്കർ സിദ്ദീക്വ്(റ)വിന്റെ ഈ സംഭവം ചൂണ്ടിക്കാണിച്ച്,
 'അഹങ്കാരത്തോട് കൂടിയല്ലെങ്കിൽ നെരിയാണിക്ക് താഴെ വസ്ത്രം ധരിക്കുന്നതിന് വിരോധമില്ല' എന്ന് പറയുന്നവർക്കുള്ള തെളിവെന്താണ്?

അബൂബക്കർ സിദ്ദീക്വ്(റ) മനഃപൂർവം നെരിയാണിയുടെ താഴേക്ക് വസ്ത്രം നീട്ടിയുടുത്തതാണോ; അതല്ല, അദ്ദേഹത്തിന്റെ വസ്ത്രം നെരിയാണിക്ക് താഴേക്ക് ഇറങ്ങിപ്പോയതാണോ? 

എന്താണ് അവരുടെ തെളിവ്? വസ്ത്രം ഇറങ്ങിപ്പോയതാണ് അവരുടെ തെളിവ്. 

അബൂബക്കർ സിദ്ദീക്വ്(റ)വിനെപ്പോലെ, വസ്ത്രം നെരിയാണിക്ക് താഴേക്ക് അറിയാതെ ഇറങ്ങിപ്പോയതാണെങ്കിൽ, അത് അഹങ്കാരത്തോട് കൂടിയല്ല എന്ന് പറയാം.

എന്നാൽ, അഹങ്കാരത്തോട് കൂടിയല്ല എന്ന ന്യായം പറഞ്ഞ്, ടൈലർ ഷോപ്പിൽ ചെന്ന് നെരിയാണിക്ക് താഴെയുള്ള അളവും കൊടുത്ത് വസ്ത്രം വലിച്ചിഴച്ച് നടക്കുന്നവർക്ക് അബൂബക്കർ സിദ്ദീക്വ്(റ)വിന്റെ സംഭവം എങ്ങനെയാണ് തെളിവാവുക? 

**അബൂബക്കർ സിദ്ദീക്വ്(റ)വിന്റെ സംഭവം അവർക്കുള്ള തെളിവല്ല. മറിച്ച്, അവർക്കെതിരെയുള്ള തെളിവാണ്.** 

അബൂബക്കർ സിദ്ദീക്വ്(റ)വിന്റെ വസ്ത്രം സുന്നത്തിനെതിരായിരുന്നില്ല. അദ്ദേഹം അറിയാതെ അത് നെരിയാണിക്ക് താഴേക്ക് ഇറങ്ങിപ്പോകുകയും അക്കാര്യം ശ്രദ്ധയിൽ പെടുമ്പോൾ അദ്ദേഹം കയറ്റിയുടുക്കുകയും ചെയ്തിരുന്നു.

അപ്പോഴാണ് നബിﷺ അബൂബക്കർ(റ)വിനോട്, 'താങ്കൾ അഹങ്കാരത്തോട് കൂടിയല്ലല്ലോ അങ്ങനെ ധരിക്കുന്നത്' എന്ന് പറഞ്ഞത്.

ഈ സംഭവമെങ്ങനെയാണ് ടൈലർ ഷോപ്പിൽ പോയി നെരിയാണിക്ക് താഴെയുള്ള അളവ് കൊടുക്കുന്നവന് അനുകൂലമാവുക.

 മാത്രമല്ല, നബിﷺയുടെ സുന്നത്തും അവനെതിരാണ്. 

കാരണം, നബിﷺ പറഞ്ഞു: 

> "മുസ്‌ലിമിന്റെ ഉടുമുണ്ട് കണങ്കാലിന്റെ പകുതി വരെയാണ്. പിന്നെയും
> നീളുകയാണെങ്കിൽ, അത് (കണങ്കാലിനും) നെരിയാണികള്‍ക്കും ഇടയിലാകുന്നതിന്
> കുഴപ്പമില്ല. നെരിയാണികള്‍ക്ക് താഴെ വരുന്നത് നരകത്തിലാണ്."  
> (അബൂദാവൂദ്: 4093)

ഈയൊരു ക്രമത്തിൽ, മുസ്‌ലിമിന്റെ വസ്ത്രധാരണരീതി കൃത്യമായി അവിടുന്ന് വിവരിച്ച് തന്നിട്ടുണ്ട്.

ഇവിടെ, നെരിയാണിക്ക് താഴെയുള്ളത് നരകത്തിലാണ് എന്ന് പറഞ്ഞപ്പോൾ, 'അഹങ്കാരത്തോട് കൂടിയാണെങ്കിൽ' എന്ന നിബന്ധന വെക്കാതെ നിരുപാധികം പറയുകയാണ് നബിﷺ ചെയ്തത്.

ഇനി നമുക്ക് വേറെ ഒരു ഹദീഥ് നോക്കാം: 

> നബിﷺ പറഞ്ഞു: "അഹങ്കാരത്തോട് കൂടി വസ്ത്രം നിലത്തിഴച്ചവനിലേക്ക്
> അന്ത്യദിനത്തിൽ അല്ലാഹു നോക്കുകയില്ല."  
> (ബുഖാരി: 5783)

നബിﷺയുടെ സുന്നത്തിനോടും അവിടുന്ന് വിലക്കിയതിനോടും എതിരായത് കൊണ്ട് മാത്രമല്ല ഈ ശിക്ഷ. മറിച്ച്, അവൻ അഹങ്കാരത്തോട് കൂടിയാണത് ചെയ്തത്. 
(അഹങ്കാരത്തോട് കൂടിയാകുമ്പോൾ ഗൗരവം കൂടുമെന്നർത്ഥം.) 

**അതിനാൽ, അഹങ്കാരത്തോട് കൂടിയല്ലെന്ന് ന്യായം പറഞ്ഞ് മനഃപൂർവം നെരിയാണിക്ക് താഴെ വസ്ത്രം ധരിക്കുന്നവരോട്, "അല്ലാഹു ആണ് നിങ്ങളുടെ നിയ്യത്തിനെപ്പറ്റി ഏറ്റവും നന്നായി അറിയുന്നവൻ" എന്നാണ് നമുക്ക് പറയാനുള്ളത്.** 

കാരണം, നമ്മളാരും അവരുടെ ഹൃദയം പിളർത്തി നോക്കിട്ടില്ല. 
എന്നാൽ ഒരു സംശയവുമില്ല, അവൻ നബിﷺയുടെ സുന്നത്തിനോട് എതിരായവനാണ്.

**കാരണം, ഒരു മുസ്‌ലിമിന്റെ ഉടുമുണ്ട് കണങ്കാൽ വരെയാണ്. അതിലും താഴുകയാണെങ്കിൽ അത് നെരിയാണി വരെയാണ്. അതിന് താഴെയുള്ളത് നരകത്തിലാണ് എന്നാണ് അവിടുന്ന് പറഞ്ഞത്.
(അബൂദാവൂദ്: 4093)** 

അപ്പോൾ, അഹങ്കാരത്തോടെയല്ലെങ്കിലും ഈ ഹദീഥിനോട് അവൻ വ്യക്തമായി എതിരാവുകയാണ് ചെയ്തത്. 

ഇനി അഹങ്കാരത്തോടെയാണോ അല്ലേ എന്നത് അല്ലാഹുവിന്റെ അടുക്കലാണ്, ആ റബ്ബാണ് അവനെ വിചാരണ ചെയ്യുക.

**ചുരുക്കിപ്പറഞ്ഞാൽ, അഹങ്കാരത്തോട് കൂടിയല്ലെന്ന ന്യായം പറഞ്ഞ് നെരിയാണിക്ക് താഴേക്ക് വസ്ത്രം നീട്ടിയുടുക്കാനുള്ള തെളിവ് അബൂബക്കർ(റ)വിന്റെ ഈ സംഭവത്തിലില്ല.**