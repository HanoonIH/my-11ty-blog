---
title: 101-using-alcohol-based-perfumes
fullTitle: ആൽക്കഹോൾ അടങ്ങിയ അത്തറും സ്പ്രേയുമൊക്കെ ഉപയോഗിക്കുന്നതിന്റെ വിധിയെന്താണ്?
number: 101
tags:
  - വസ്ത്രം
  - ""
image: https://thehalallife.co.uk/wp-content/uploads/2017/12/hbz-perfume-index-new-1596058671-1038x576.jpg
videoLink: https://youtu.be/iSKiY8dV4eA
translator: മുജാഹിദ് പറവണ്ണ
translatorInfo: " (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)"
---
**ശൈഖ് ഉഥ്മാൻ അൽ ഖമീസ്** (ഹഫിദഹുല്ലാഹ്) പറയുന്നു: 

**ആൽക്കഹോൾ അടങ്ങിയവ കുടിക്കാതിരിക്കുക എന്നതാണ് പ്രധാനം.**

അത് (കുടിച്ചാൽ) ലഹരി ബാധിക്കും. ലഹരിയുണ്ടാക്കുന്നതെല്ലാം മദ്യമാണ്. മദ്യമെല്ലാം ഹറാമുമാണ്.

ഇതാണ് ഒന്നാമത്തെ വശം.

ഇനി രണ്ടാമത്തെ കാര്യം, മദ്യം ഒരു വസ്തുവെന്ന നിലക്ക് നജസാണോ അല്ലേ എന്നതാണ്.

**മദ്യം ഒരു വസ്തുവെന്ന നിലക്ക് നജസല്ല എന്നതാണ് ശരിയായ അഭിപ്രായം. അല്ലാഹുവാണ് കൂടുതൽ അറിയുന്നവൻ.**

കാരണം, മദ്യം നിഷിദ്ധമാക്കപ്പെട്ടപ്പോൾ, ജനങ്ങളുടെ വഴിയിൽ (മദീനയിൽ) മദ്യം ഒഴുക്കപ്പെട്ടു. അത് നബിﷺ വിലക്കിയിട്ടില്ല. 

അതിനാൽ, ആൽക്കഹോൾ അടങ്ങിയ (സ്പ്രേ, അത്തർ എന്നിവ) കുടിക്കൽ ഹറാമാണ്. പക്ഷേ ആരും അത് കുടിക്കലില്ല. അവർ സുഗന്ധമായി ഉപയോഗിക്കുകയാണ് ചെയ്യുന്നത്. അതിൽ തെറ്റില്ല. 

**പ്രസ്തുത ഭാഗം കേൾക്കാൻ**: [Watch video](https://youtu.be/jXFdZWs3R3w)

**ശൈഖ് സുലൈമാൻ റുഹൈലി** (ഹഫിദഹുല്ലാഹ്) പറയുന്നു: 

ആൽക്കഹോൾ അടങ്ങിയ സുഗന്ധദ്രവ്യങ്ങൾ ഉപയോഗിക്കൽ അനുവദനീയമാണ്. 

ഉപയോഗിക്കാൻ പാടില്ല എന്ന് പറയുന്നവരുടെ ന്യായം മദ്യം നജസാണ് എന്നതാണ്. എന്നാൽ, മദ്യം നജസല്ല എന്നതാണ് ശരിയായ അഭിപ്രായം.

കാരണം, മദ്യം നിഷിദ്ധമാക്കപ്പെട്ടപ്പോൾ, മദീനയുടെ വഴികളിൽ സ്വഹാബിമാർ മദ്യം ഒഴുക്കി.

ദിവസങ്ങളോളം ആ വഴികളിൽ മദ്യം ബാക്കിയായിരുന്നു.

മുസ്‌ലിംകളുടെ വഴിയിൽ മറ്റൊരു മുസ്‌ലിം മൂത്രമൊഴിക്കാൻ പാടില്ലെന്നത് എല്ലാവർക്കുമറിയാം.

അപ്പോൾ മദ്യം നജസാണെങ്കിൽ, പിന്നെ എങ്ങനെയാണത് വഴികളിൽ ഒഴുക്കിവിടുക?!

അതിനാൽ, മദ്യം നജസല്ല എന്നതാണ് ഇക്കാര്യം അറിയിക്കുന്നത്.

**ഈ വിഷയത്തിലുള്ള ശരിയായതും പ്രബലമായതുമായ അഭിപ്രായം, ആൽക്കഹോൾ അടങ്ങിയ സുഗന്ധദ്രവ്യങ്ങൾ ഉപയോഗിക്കുന്നതിൽ തെറ്റില്ല എന്നതാണ്.** 

ഏറ്റവും നല്ലത്, ആൽക്കഹോൾ ഇല്ലാത്ത സുഗന്ധദ്രവ്യങ്ങൾ ഉപയോഗിക്കുന്നതാണ്.