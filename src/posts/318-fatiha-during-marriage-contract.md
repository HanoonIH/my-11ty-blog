---
title: 318-fatiha-during-marriage-contract
fullTitle: വിവാഹക്കരാറിന്റെ സമയത്ത് ഫാത്തിഹ ഓതുന്ന പതിവ് നാട്ടിലുണ്ട്. അത്
  പഠിപ്പിക്കപ്പെട്ടതാണോ? അതിന് വല്ല അടിസ്ഥാനവുമുണ്ടോ?
number: 318
tags:
  - വിവാഹം
  - ഖുർആൻ
image: https://ummid.com/news/2021/june/15.06.2021/nikah.jpg
videoLink: https://youtu.be/_dP1ZAA5Gb8
translator: മുജാഹിദ് പറവണ്ണ
translatorInfo: " (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)"
---
**ശൈഖ് സുലൈമാൻ റുഹൈലി** (ഹഫിള്വഹുല്ലാഹ്) പറയുന്നു: 

വിവാഹക്കരാറിന്റെ സമയത്ത് ഫാത്തിഹ ഓതുക എന്നുള്ളത് പല മുസ്‌ലിംകളുടെയും ഒരു പതിവാണ്.

അത് ബറകത്തിന് വേണ്ടിയാണെന്ന് ചിലർ പറയുന്നു. മറ്റുചിലർ അത് സന്തോഷത്തിന് വേണ്ടിയാണെന്ന് പറയുന്നു.

വിവാഹക്കരാറിന്റെ സമയത്ത് ഫാത്തിഹ ഓതുന്നത് ആ ബന്ധം നിലനിൽക്കാനുള്ള കാരണമാണെന്ന് ചിലർ വിശ്വസിക്കുന്നു. **ഇതിനൊന്നും ഒരടിസ്ഥാനവുമില്ല.** 

**ഇങ്ങനെ ഒരു കാര്യം നബിﷺയിൽ നിന്നോ സ്വഹാബിമാരിൽ നിന്നോ താബിഉകളിൽ നിന്നോ പിൻപറ്റപ്പെടുന്ന ഇമാമുമാരിൽ നിന്നോ വന്നിട്ടില്ല.** 

എന്തിനേറെ, പിൽകാലക്കാരായ കർമ്മശാസ്ത്ര പണ്ഡിതന്മാരുടെ ഗ്രന്ഥങ്ങളിൽ പോലും ഞാൻ ഇത് കണ്ടിട്ടില്ല.

**ഇത് ജനങ്ങൾ പുതുതായി ഉണ്ടാക്കിയതാണ്.**

നന്മകളിൽ ഏറ്റവും താൽപര്യം കാണിക്കുന്നവൻ നബിﷺയാണെന്ന് എല്ലാവർക്കും അറിയുന്ന കാര്യമാണ്.

വിവാഹക്കരാറിന്റെ സമയത്ത് ഫാത്തിഹ ഓതുന്നത് നന്മയായിരുന്നെങ്കിൽ നബിﷺ അദ്ദേഹത്തിന്റെ വിവാഹസമയത്തോ, അല്ലെങ്കിൽ മക്കളെ വിവാഹം ചെയ്ത് കൊടുക്കുന്ന സമയത്തോ ഫാത്തിഹ ഓതുമായിരുന്നു. അങ്ങനെ ഉണ്ടായിട്ടില്ല. 

സ്വഹാബിമാരും അങ്ങനെയൊന്നും ചെയ്തിട്ടില്ല.

**നബിﷺയെക്കാളോ സ്വഹാബിമാരെക്കാളോ സച്ചരിതരായ മുൻഗാമികളെക്കാളോ, ഫാത്തിഹയുടെ ബറകത്തുകളെ കുറിച്ചും നന്മകളെ കുറിച്ചും അറിയുന്നവരല്ല നമ്മളാരും.** 

വിവാഹനിശ്ചയ സമയത്തോ, വിവാഹം നടക്കുന്ന സമയത്തോ ഒക്കെ ഫാത്തിഹ ഓതൽ ബിദ്അത്താണെന്ന് സൗദിഅറേബ്യയിലെ പണ്ഡിതസഭയായ ലജ്നത്തുദ്ദാഇമ ഫത്‌വ പുറപ്പെടുവിച്ചിട്ടുണ്ട്.

'വിവാഹക്കരാറിന്റെ സമയത്ത് ഫാത്തിഹ ഓതുന്നത് പഠിപ്പിക്കപ്പെട്ടിട്ടുണ്ടോ' എന്ന് ഇബ്നു ഉഥൈമീൻ(റഹി)യോട് ചോദിച്ചപ്പോൾ അദ്ദേഹം പറഞ്ഞു:
"അത് പഠിപ്പിക്കപ്പെട്ട കാര്യമല്ല. മറിച്ച്, ബിദ്അത്താണ്. 

**സൂറത്തുൽ ഫാത്തിഹയാണെങ്കിലും നിശ്ചയിക്കപ്പെട്ട മറ്റേതെങ്കിലും സൂറത്തുകളാണെങ്കിലും, പഠിപ്പിക്കപ്പെട്ട സമയങ്ങളിൽ മാത്രമാണ് അവ പ്രത്യേകമായി പാരായണം ചെയ്യേണ്ടത്.** 

മതം പഠിപ്പിക്കാത്ത സമയങ്ങളിൽ അവ പ്രത്യേകമായി പാരായണം ചെയ്താൽ അത് ബിദ്അത്തായിട്ടാണ് കണക്കാക്കുക." 

അദ്ദേഹം തുടരുന്നു: "എല്ലാ ചടങ്ങുകളിലും ഫാത്തിഹ ഓതുന്ന ധാരാളം ആളുകളെ നമ്മൾ കണ്ടിട്ടുണ്ട്.
എത്രത്തോളമെന്ന് വെച്ചാൽ, "മയ്യിത്തിന് മേൽ നിങ്ങൾ ഫാത്തിഹ ഓതുക" എന്ന് പറയുന്ന ആളുകൾ വരെയുണ്ട് എന്ന് നമ്മൾ കേട്ടിട്ടുണ്ട്. ഇതൊക്കെ പുതുതായി ഉണ്ടാക്കിയ കാര്യങ്ങളാണ്.

**ഫാത്തിഹയാകട്ടെ, അല്ലാത്ത സൂറത്തുകളാവട്ടെ, അവയൊക്കെ ഏതെങ്കിലും പ്രത്യേക സമയത്തോ സ്ഥലത്തോ വെച്ച്  പ്രത്യേകമായി പാരായണം ചെയ്യണമെങ്കിൽ ഖുർആനിന്റെയോ സുന്നത്തിന്റെയോ പിൻബലമുണ്ടാകണം.** 

അതില്ലെങ്കിൽ, ആ പാരായണം  ബിദ്അത്തായിത്തീരും. ആരാണോ അത് ചെയ്യുന്നത്, അവൻ എതിർക്കപ്പെടുകയും വേണം."

**വിവർത്തകൻ:**

നമ്മുടെ വീട്ടിലെയും കുടുംബത്തിലെയും ചടങ്ങുകളിൽ ബിദ്അത്തിന്റെ കറ പുരളാതിരിക്കട്ടെ...