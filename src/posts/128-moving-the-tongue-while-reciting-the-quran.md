---
title: 128-moving-the-tongue-while-reciting-the-quran
fullTitle: നമസ്കാരത്തിലോ അല്ലാത്തപ്പോഴോ ഖുർആൻ ഓതുമ്പോഴും  ദിക്റുകൾ ചൊല്ലുമ്പോഴും
  നാവ് ചലിപ്പിക്കൽ നിർബന്ധമാണോ? അതല്ല, മനസ്സിൽ ചൊല്ലിയാൽ മതിയോ?
number: 128
tags:
  - ഖുർആൻ
  - നമസ്കാരം
image: https://www.whyislam.org/wp-content/uploads/2017/08/Quran-Word-of-God.jpg
videoLink: https://youtu.be/tN8z3UcvVWs
translator: മുജാഹിദ് പറവണ്ണ
translatorInfo: " (വിദ്യാർത്ഥി, ജാമിഅ അൽ ഹിന്ദ് അൽ ഇസ്‌ലാമിയ്യ - മിനിഊട്ടി)"
---
**ശൈഖ് അസീസ് ഫർഹാൻ അൽ അനസി** (ഹഫിള്വഹുല്ലാഹ്) പറയുന്നു: 

ഒരാൾ ഖുർആൻ ഓതി, അല്ലെങ്കിൽ ദിക്റ് ചൊല്ലി എന്നൊക്കെ പറയണമെങ്കിൽ **നാവ് ചലിക്കൽ നിർബന്ധമാണ്.** 

**ചുണ്ടുകൾ ചലിക്കാതെയാണ് ഇവയൊക്കെ ചെയ്യുന്നതെങ്കിൽ അത് കേവലം ചിന്തയും ഉറ്റാലോചനയുമൊക്കെയാണ്.** 

അതിന് ദിക്റെന്നോ ഖുർആൻ പാരായണമെന്നോ പറയുകയില്ല. 

ഖുർആൻ പാരായണം, ദിക്റ്, തൽബിയത്ത്, ദുആ എന്നിവക്കൊക്കെ നാവ് ചലിക്കൽ നിർബന്ധമാണ്. 

അതില്ലാതെ ഇവയൊന്നും ശരിയാവില്ല. **ഇത് വളരെ പ്രധാനപ്പെട്ട ഒരു നിയമമാണ്.** 

നമസ്കാരത്തിൽ നാവനക്കാതെ മനസ്സിൽ മാത്രം പാരായണം ചെയ്യുന്ന തെറ്റായ പ്രവണത ചിലർക്കൊക്കെ ഉണ്ട്.

നാവ് ചലിക്കാതെ മനസിൽ ഓതിയാൽ തന്നെ കൂലി കിട്ടുമെന്ന് വിശ്വസിക്കുന്ന ഒരുപാട് ആളുകളുമുണ്ട്.

**കൂലി കിട്ടും എന്നത് ശരിയാണ്. പക്ഷേ അത് പാരായണത്തിനല്ല.** 

ഇമാമാവട്ടെ മഅ്മൂമാവട്ടെ, **നാവ് ചലിക്കാതെയാണ് ഒരാൾ നമസ്കാരത്തിൽ  ഓതുന്നതെങ്കിൽ അവന്റെ നമസ്കാരം ബാത്വിലാണെന്നതിൽ ഒരു സംശയവുമില്ല.** 

കാരണം, നമസ്കരിക്കുന്നവൻ തക്ബീർ ചൊല്ലുമ്പോഴും ഫാത്തിഹ ഓതുമ്പോഴുമൊക്കെ നാവ് ചലിക്കണം. 

**ചുണ്ടനങ്ങാതെ തക്ബീർ ചൊല്ലിയാലും ഫാത്തിഹ ഓതിയാലും അത് തക്ബീറായിട്ടോ ഫാത്തിഹയുടെ പാരായണമായിട്ടോ പരിഗണിക്കുകയില്ല.** 

ഇതൊക്കെ മനസിൽ ചൊല്ലുന്നവനെ മിണ്ടാതിരിക്കുന്നവനായിട്ടാണ് കണക്കാക്കുക.

**ഫത്‌വകൾ കേൾക്കാൻ:**  
<https://youtu.be/EVBYHaZleug>  
<https://youtu.be/oIfhAO33_tA>

**ശൈഖ് ഇബ്നു ഉഥൈമീൻ** (റഹിമഹുല്ലാഹ്) പറയുന്നു: 

ഖുർആൻ ഓതുമ്പോഴും നിർബന്ധമായ ദിക്റുകൾ ചൊല്ലുമ്പോഴും തക്ബീറും തഹ്‌മീദും തശഹുദുമൊക്കെ ചൊല്ലുമ്പോഴും **ചുണ്ടനക്കൽ അനിവാര്യമാണ്.** 

**നബിﷺയുടെ താടി ചലിക്കുന്നത്** കണ്ടിട്ടായിരുന്നു അദ്ദേഹം പാരായണം ചെയ്യുകയാണെന്ന് സ്വഹാബിമാർ മനസിലാക്കിയിരുന്നത്.

ഇനി, ചൊല്ലുന്ന കാര്യങ്ങൾ സ്വന്തത്തെ കേൾപ്പിക്കൽ നിർബന്ധമാണോ, അതല്ല അക്ഷരങ്ങൾ ഉച്ചരിച്ചാൽ മതിയോ എന്നതിൽ അഭിപ്രായവ്യത്യാസമുണ്ട്. 

സ്വന്തത്തിന് കേൾക്കാവുന്ന ശബ്ദത്തിൽ ചൊല്ലൽ അനിവാര്യമാണെന്ന് പറഞ്ഞവരുണ്ട്.

എന്നാൽ, **അക്ഷരങ്ങൾ ഉച്ചരിച്ചാൽ മതി എന്നതാണ് ശരിയായ അഭിപ്രായം.**

**വിവർത്തകൻ:** 
നമസ്കാരത്തിലെ പാരായണവും ദിക്റുകളുമൊക്കെ അറിവില്ലായ്മ കൊണ്ട്, ചുണ്ടനക്കാതെയും നാവ് ചലിപ്പിക്കാതെയുമൊക്കെ നിർവഹിച്ച പലരുമുണ്ടാകാം.

**ആ നമസ്കാരങ്ങൾ ഇനി മടക്കി നിർവഹിക്കേണ്ടതില്ല.** എന്നാൽ, ഇനിയൊരിക്കലും ഈ തെറ്റ് നമ്മൾ ആവർത്തിച്ചുകൂടാ. 

നമസ്കാരത്തിൽ അല്ലാത്തപ്പോഴും ചുണ്ടനക്കിയും, നാവ് ചലിപ്പിച്ചും തന്നെയാണ് ഖുർആൻ ഓതേണ്ടതും ദിക്റുകൾ ചൊല്ലേണ്ടതും. എന്നാലേ അത് ഖുർആൻ പാരായണമായും ദിക്റായുമൊക്കെ പരിഗണിക്കുകയുള്ളൂ.